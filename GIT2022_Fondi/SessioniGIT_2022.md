# Sezione GIT - Geosciences and Information Technologies

Informazioni su modalità e scadenze per presentare un abstract nelle seguenti sessioni sono presenti nel sito ufficiale del GIT: https://gitonline.org/2022/05/19/xvi-convegno-nazionale-git-e-si-2022-a-fondi-lt-call-for-abstract/

* Sessione 1: [Utilizzo dei dati territoriali aperti (Open data) nelle analisi ambientali](#sessione-1-utilizzo-dei-dati-territoriali-aperti-open-data-nelle-analisi-ambientali)
* Sessione 2: [Dinamica e monitoraggio dei processi geo-idrologici](#sessione-2-dinamica-e-monitoraggio-dei-processi-geo-idrologici)
* Sessione 3: [Integrazione e fusione di tecnologie di Remote Sensing, Multiscala e Multipiattaforma (RS-MM)](#sessione-3-integrazione-e-fusione-di-tecnologie-di-remote-sensing-multiscala-e-multipiattaforma-rs-mm)
* Sessione 4: [Nuove misure digitali volanti](#sessione-4-nuove-misure-digitali-volanti)
* Sessione 5: [Nuove metodologie per la caratterizzazione, il monitoraggio e l’analisi dei fenomeni franosi](#sessione-5-nuove-metodologie-per-la-caratterizzazione-il-monitoraggio-e-lanalisi-dei-fenomeni-franosi)
* Sessione 6: [Modellazione e analisi dell’impatto degli eventi ciclonici](#sessione-6-modellazione-e-analisi-dellimpatto-degli-eventi-ciclonici)
* Sessione 7: [Sistemi informativi per il processamento/organizzazione/condivisione di dati geoambientali](#sessione-7-sistemi-informativi-per-il-processamentoorganizzazionecondivisione-di-dati-geoambientali)
* Sessione 8: [Tecnologie e strategie per la conoscenza del territorio e la divulgazione delle geoscienze](#sessione-8-tecnologie-e-strategie-per-la-conoscenza-del-territorio-e-la-divulgazione-delle-geoscienze)
* Sessione 9: [Uno sguardo ai fiumi: analisi dei processi e delle dinamiche fluviali tramite remote sensing](#sessione-9-uno-sguardo-ai-fiumi-analisi-dei-processi-e-delle-dinamiche-fluviali-tramite-remote-sensing)
* Sessione 10: [Problematiche geologico-applicative e ambientali: multidisciplinarietà, nuove tecnologie e geocomputing](#sessione-10-problematiche-geologico-applicative-e-ambientali-multidisciplinariet%C3%A0-nuove-tecnologie-e-geocomputing)
* Sessione 11: [Nuovi strumenti per il monitoraggio e la comprensione del cambiamento climatico](#sessione-11-nuovi-strumenti-per-il-monitoraggio-e-la-comprensione-del-cambiamento-climatico)
* Sessione 12: [Gestione e mitigazione del rischio sismico su area vasta e sulle infrastrutture: metodologie innovative e lessons learned](d#sessione-12-gestione-e-mitigazione-del-rischio-sismico-su-area-vasta-e-sulle-infrastrutture-metodologie-innovative-e-lessons-learned)
* Workshop 13: [Il GIT dialoga con il territorio e i suoi abitanti: “dal martello all'app”!](#workshop-13-il-git-dialoga-con-il-territorio-e-i-suoi-abitanti-dal-martello-allapp)
* Workshop 14: [GITimpresa](#workshop-14-gitimpresa)



## Sessione 1: Utilizzo dei dati territoriali aperti (Open data) nelle analisi ambientali

Diversi sono gli ambiti di applicazione del fenomeno Open Data che è diventato sempre più pervasivo dell’intera comunità scientifica e professionale, nonché normato a livello nazionale e sovranazionale, soprattutto in seguito al sempre più diffuso utilizzo di software GIS e delle tecniche di telerilevamento.
Le analisi ambientali sono un ambito di impiego degli Open Data molto importante. Si ricordi ad esempio l’esigenza a livello europeo di una mappa di copertura del suolo (Corine Land Cover) a partire dal 1985, e la sua evoluzione (con l’introduzione di procedure automatiche e semi automatiche di classificazione) con gli High Resolution Layers dal 2012. Da lungo tempo gli Open Data sono utilizzati in un ventaglio quanto più ampio immaginabile di analisi di carattere ambientale (mappature dei territori soggetti ai diversi rischi naturali, valutazione della qualità e della quantità delle riserve idriche, modellazione della dispersione di inquinanti, monitoraggio del traffico marittimo e delle migrazioni delle specie animali, etc.). La presente sessione punta a raccogliere lavori che coinvolgano Open Data anche da attività di citizen science, che individuino best practices ed esperienze rilevanti, svolte con strumenti tecnologici innovativi. La ricerca dell’interoperabilità negli strumenti utilizzati e di standard internazionalmente accettati, quali ad esempio quelli OGC (Open Geospatial Consortium) che possano veicolare le informazioni, è pure un elemento caratterizzante la sessione, come anche l’utilizzo di software Open Source.

**Conveners**

Marco Donnini (CNR-IRPI, Perugia)  
Annalisa Minelli (ISPRA, Roma)  
Luca Delucchi (Fondazione Edmund Mach, San Michele all'Adige, Trento)

## Sessione 2: Dinamica e monitoraggio dei processi geo-idrologici

La sessione ha come focus l’analisi delle dinamiche idrologiche, del sedimento e dei fenomeni d’instabilità (e.g., piene improvvise, colate detritiche, frane) mediante l’acquisizione di dati derivati da campagne di rilievo topografico ad alta risoluzione (e.g., Structure from Motion, Terrestrial Laser Scanner, LiDAR aereo), monitoraggio strumentale a scopo di allerta e/o ricerca, monitoraggio satellitare e/o da remoto e l’applicazione di tecniche di analisi spaziale basate sull’utilizzo di GIS e di tecniche geomorfometriche.

Vengono incoraggiati approcci per l’acquisizione ed elaborazione di dati ad alta risoluzione anche in un’ottica di analisi multitemporale. I contributi possono altresì trattare in dettaglio le tecnologie innovative utilizzate nella sensoristica installata, nella trasmissione e gestione del dato e nello sviluppo di eventuali piattaforme web/software per la gestione delle stazioni e l’interfaccia con gli stakeholder. Inoltre, la sessione intende valorizzare tematiche legate allo sviluppo di applicativi GIS per l’analisi e gestione del dato spaziale. L’analisi quantitativa dei dati rilevati può mettere in luce i punti di forza dell’approccio adottato e suggerire criteri metodologici nuovi, anche considerando gli effetti delle incertezze relative ai dati geo-ambientali o delle semplificazioni introdotte nei modelli. Sono inoltre benvenuti nella sessione approcci che supportino, oltre all’innovazione tecnologica e scientifica, anche la validità delle tecniche d’analisi in campo previsionale, gestionale o di allerta in un contesto di sinergia con gli attori di Protezione Civile. Sono auspicati altresì quei lavori che, facendo leva sul dato
di monitoraggio e sulla caratterizzazione della dinamica dei processi, riescono a sviluppare approcci efficaci per una più precisa ed efficace comunicazione e percezione del rischio stesso.

**Conveners**

Marco Cavalli, Stefano Crema, Giulia Bossi (CNR IRPI Padova)  
Sebastiano Trevisani (Università IUAV di Venezia)

## Sessione 3: Integrazione e fusione di tecnologie di Remote Sensing, Multiscala e Multipiattaforma (RS-MM)

L'uso delle informazioni ricavate dalle osservazioni della Terra tramite sensori satellitari e aerei è una procedura integrata di sviluppo di applicazioni e analisi per la ricerca territoriale. Questa pratica è ora notevolmente facilitata dall'aumento del potenziale di calcolo dei processori e dalla disponibilità di nuove tecniche analitiche. Anche la recente diffusione di dati aperti da parte delle pubbliche amministrazioni e delle agenzie internazionali ha facilitato notevolmente l'uso del Remote Sensing.
Inoltre, il crescente utilizzo degli UAS - Unmanned Aircraft System (droni), ha creato nuovi ed inaspettati campi di applicazione caratterizzati dalla possibilità di acquisire immagini ed estrarre
informazioni con la massima flessibilità e con risoluzioni spaziali superiori rispetto alle altre piattaforme.
La sessione ha i seguenti focus:

* Limitazioni operative e tecniche per i nuovi sensori e per le recenti tecnologie;
* Innovativi algoritmi di elaborazione dati, di image matching e di restituzione, modellazione e
classificazione delle nuvole di punti;
* Tecniche interferometriche e polarimetriche da dati SAR;
* Nuovi sistemi di acquisizione, di posizionamento e di navigazione installabili su velivoli a pilotaggio remoto;
* Comparazione ed analisi di nuove tecnologie e tecniche per il RS.

I campi di applicazione possono riguardare:

* Valutazione urbanistica, di impatto ambientale e analisi dell'uso del territorio per un planning attento e sostenibile;
* Lotta all'edilizia abusiva e alla criminalità ambientale;
* Carte geografiche e tematiche a partire dalla topografia e cartografia;
* "Vegetation Monitoring" con mappatura ed analisi dello stato fenologico e di salute delle specie, stime di resa e indicazioni colturali nel settore agricolo e forestale, agricoltura di precisione;
* Previsione, controllo e valutazione dei rischi (terremoti, incendi, inondazioni, instabilità e controllo di aree difficili da raggiungere);
* Ricerca nel campo dell'archeologia.

Keywords: Telerilevamento, Remote Sensing, UAS, Fotogrammetria, LIDAR, Radar, SAR,
Interferometria, Polarimetria, Drone

**Conveners**

Nicola Angelo Famiglietti, Annamaria Vicari (Istituto Nazionale di Geofisica e Vulcanologia - Sezione Irpinia)  
Ferdinando Nunziata, Matteo Alparone (Università degli Studi “Parthenope” di Napoli - Dipartimento Di Ingegneria)

## Sessione 4: Nuove misure digitali volanti

I nuovi sensori utilizzati su droni permettono di acquisire immagini in varie bande. Una corretta catena di misura consente di generare sistemi multilayer georeferenziati e scalabili. In questa sessione verranno analizzati aspetti trasversali che vanno dall'hardware ai software passando dai nuovi algoritmi di intelligenza artificiale. In riferimento all'hardware, l'obiettivo è approfondire nuove metodologie di rilievo attraverso l'utilizzo di sensori low cost da drone che permettano di arricchire le tradizionali misurazioni. Un tema quindi fondamentale è la gestione del dato pre-elaborato che di fatto deve essere scalato con modelli a diversa risoluzione o confrontato con dati derivanti da diverse sorgenti al fine di ottenere sistemi multilayer. La condivisione di questi dati, in un sistema OPEN ACCESS, fa si che la mole degli stessi dati sia sempre in aumento. Altro obiettivo della sessione è discutere su come l'applicazione di innovativi algoritmi di intelligenza artificiale possano essere capaci di estrapolare informazioni utili in vari ambiti ad esempio quello della difesa del suolo.

**Conveners**

Andrea Berton, Luca Zaggia (CNR-IGG)

## Sessione 5: Nuove metodologie per la caratterizzazione, il monitoraggio e l’analisi dei fenomeni franosi

Negli ultimi anni lo sviluppo di nuove tecnologie di telerilevamento per il rilievo e la caratterizzazione dei versanti ha determinato un notevole miglioramento sia nella qualità oltre che nella mole di dati disponili. Laser scanning e fotogrammetria sono tra le principali tecniche di rilievo terrestre utilizzate oggigiorno nello studio dei versanti instabili. A queste vanno aggiunte tecniche di rilievo aereo e satellitare come fotogrammetria da drone, LiDAR e interferometria radar satellitare (InSAR). Grazie a queste tecniche e a Sistemi Informativi Territoriali sempre più evoluti, è possibile ottenere dati strutturali, geomeccanici e geomorfometrici e di monitoraggio dei processi deformativi in atto, qualitativamente significativi, anche in contesti di estrema complessità o pericolo. Di pari passo si è riscontrato un notevole progresso anche nelle tecniche di restituzione e visualizzazione del dato e nelle capacità computazionali dei codici di analisi. Emerge quindi la necessità di mettere a punto nuovi metodi per l’integrazione e l’interpretazione dei dati a disposizione in modo da poterne valorizzare il loro potenziale e la loro applicazione in sistemi procedurali di monitoraggio e previsione sempre più affinati.  
In tale contesto, questa sessione intende raccogliere contributi innovativi che evidenzino attuali vantaggi e svantaggi nell’utilizzo di queste nuove tecnologie con le seguenti finalità: i) comprensione dei fattori predisponenti e innescanti di grandi fenomeni franosi e valutazione dello stato di attività, ii) caratterizzazione e modellazione dei cinematismi in atto, iii) identificazione e monitoraggio dei movimenti in atto, iv) valutazione di effetti a cascata ed interrelazione con altri rischi geo-idrologici. Si sollecita altresì la presentazione di approcci metodologici innovativi volti ad integrare dati telerilevati avanzati con tecniche di analisi convenzionali e/o di modellazione numerica al fine di migliorare la qualità dei risultati per la diminuzione del rischio idrogeologico, nonché la rapidità di intervento in situazioni emergenziali.

**Conveners**

Roberta Bonì, Mirko Francioni, Stefano Morelli (Università di Urbino, Dipartimento di Scienze Pure e Applicate)  
Davide Donati (Alma Mater Studiorum Università di Bologna, Dipartimento di Ingegneria Civile, Chimica, Ambientale e dei Materiali)

## Sessione 6: Modellazione e analisi dell’impatto degli eventi ciclonici

Sebbene gli eventi atmosferici estremi siano naturali nella dinamica del sistema Terra, l'aumentata frequenza delle condizioni che li innescano e la loro amplificazione sono tra le conseguenze più
evidenti delle alterazioni climatiche. In particolare, gli eventi ciclonici, anche nelle prime fasi del loro sviluppo, sono una delle principali minacce per la vita e le attività socioeconomiche, in grado di generare molteplici pericoli come mareggiate, inondazioni e venti forti.  
L'impatto dei cicloni, registrati principalmente nelle regioni tropicali, colpisce ora regioni che in passato sono state solo parzialmente interessate da simili eventi. Ad esempio, un gran numero di cicloni intensi si verificano ogni anno nella regione del Mediterraneo, uno dei punti caldi del cambiamento climatico che ora è diventato anche un'area ciclogenetica. Considerando inoltre che le coste del Mediterraneo sono tra le più densamente popolate del mondo, diventa una regione molto esposta a tali pericoli.  
Le misurazioni in situ dei parametri dei cicloni sono difficili da ottenere, quindi le osservazioni satellitari, le reanalisi e le simulazioni numeriche svolgono un ruolo centrale per colmare il divario tra le indagini e la mancanza di osservazioni.  
Per quanto riguarda gli eventi ciclonici estremi questa sessione si propone di raccogliere contributi riguardo:

1. la stima e l’analisi degli impatti;
2. le simulazioni e le reanalisi modellistiche ad alta risoluzione a scala regionale;
3. le osservazioni satellitari globali e locali;
4. l’uso integrato di osservazioni satellitari e simulazioni numeriche;
5. il miglioramento dei sistemi di allerta precoce in grado di prevenire i danni indotti dal loro impatto.

**Conveners**

Christian Gencarelli (CNR-IGAG)  
Francesco Carbone (CNR-IIA)  
Fabio Lepreti (Dip. Fisica UNICAL)

## Sessione 7: Sistemi informativi per il processamento/organizzazione/condivisione di dati geoambientali

La sempre maggiore disponibilità di sorgenti di dati (istituzionali o meno, sensoristiche, basate su citizen science, ecc.) reperibili da portali tematici, archivi strutturati, servizi interoperabili o API, consente di realizzare agevolmente flussi di analisi (in tempo reale o in post-processamento) che trasformano i dati di origine in informazioni a supporto di attività emergenziali, di processi gestionali, della pianificazione del territorio, della ricerca scientifica, ecc. Tali flussi di analisi (automatici o semi-automatici) si basano sia su piccole catene di processamento sviluppate ad hoc e gestite da piccoli gruppi di ricerca o da singole aziende, sia su estese procedure di calcolo implementate su potenti infrastrutture, distribuite, ridondanti e gestite da grandi enti e imprese. A qualunque scala si operi, tuttavia, i flussi di analisi non possono prescindere da procedure che includono, tra le altre, (i) la valutazione della qualità del dato in ingresso e la sua armonizzazione, (ii) l'ottimizzazione dell'archiviazione dei dati, (iii) il training dei modelli, (iv) la validazione dei risultati, (v) la restituzione e distribuzione dei prodotti. Questa sessione è aperta alla presentazione di contributi scientifici e/o applicativi su tecnologie, metodi e casi di studio che descrivono lo sviluppo di sistemi informativi per il processamento, l'organizzazione e la condivisione di dati geoambientali, con predilezione per i flussi e i prodotti aperti (Open Source software, Open Data).

**Conveners**

Ivan Marchesini (CNR-IRPI, Perugia)  
Annalisa Minelli (ISPRA, Roma)  
Alessandro Sarretta (CNR-IRPI, Padova)

## Sessione 8: Tecnologie e strategie per la conoscenza del territorio e la divulgazione delle geoscienze

La sessione è organizzata dall’Associazione Italiana di Geologia e Turismo la cui mission consiste nel “Valorizzare il Patrimonio Geologico Italiano ai fini di un turismo culturale qualificato”, mettendo in relazione la Geodiversità con temi biologici, sociali e culturali. Questa sessione è aperta alla presentazione di strategie e applicazioni riferite alle Geoscienze, per una fruizione condivisa del Territorio, inteso secondo un approccio olistico, che consideri loro relazione con i beni storico-culturali e naturali. Una tale interpretazione fornisce alla popolazione residente e agli utenti turistici una connessione più stretta con l'ambiente in cui vivono o che visitano, promuovendo la consapevolezza del valore del luogo, la necessità di tutelarlo e la creazione di un'identità territoriale, contribuendo inoltre allo sviluppo di una forma di turismo sostenibile.  
La sessione comprenderà lavori relativi a: censimento, analisi e classificazione degli elementi del Geoheritage a differenti scale; modelli e strategie per la tutela, la valorizzazione e la divulgazione del Patrimonio Geologico e delle iterazioni con l’Uomo e il Territorio, creazione di itinerari geoturistici destinati ad un pubblico specialistico e non; uso di tecnologie innovative per la rappresentazione, promozione e divulgazione, delle Geoscienze.

**Conveners**

G. Salerno, G. Giannella, B. Aldighieri (Associazione Italiana di Geologia Turismo)

## Sessione 9: Uno sguardo ai fiumi: analisi dei processi e delle dinamiche fluviali tramite remote sensing

La sessione si concentra sullo studio morfodinamico e sedimentologico dei corsi d’acqua mediante l’elaborazione e l’analisi di dati acquisiti tramite tecniche di remote sensing.  
La definizione/derivazione da remoto di una vasta gamma di parametri morfologici e sedimentologici relativi ai corsi d’acqua è resa ad oggi possibile grazie ad un’ampia disponibilità di dati telerilevati (e.g., immagini multispettrali, Radar, Lidar, fotogrammetrici) acquisiti mediante sensori installati su satelliti, aeromobili o droni. L’elevata frequenza con la quale tali dati possono essere acquisiti permette di monitorare le modificazioni temporali dei parametri analizzati e di studiare i processi fluviali in corso (i.e., dinamiche degli ultimi 5-10 anni). Inoltre, la digitalizzazione dell’informazione storica consente di estendere alcune delle citate analisi al passato (scala temporale degli ultimi decenni tramite ortofoto aeree o secoli tramite cartografia storica), consentendo di ricostruire le traiettorie evolutive dei corsi d’acqua e valutare i fattori di controllo che hanno determinato nel tempo le diverse configurazioni fluviali. La molteplicità di dati a diversa scala spaziale e temporale su cui possiamo contare e le moderne tecniche di acquisizione ed elaborazione del dato costituiscono una base conoscitiva relativamente nuova ed offrono opportunità per lo sviluppo di nuovi modelli relativi all’evoluzione e alle dinamiche dei corsi d’acqua, non più esclusivamente basati su principi fisici ma anche sulla tecnica
del _Data Driven Modeling_.  
La sessione intende valorizzare ricerche legate all’utilizzo di ogni tipologia di dato telerilevato per lo studio della morfodinamica e della sedimentologia fluviale. Le scale spaziali di riferimento possono variare dall’unità sedimentaria o idraulica (10 0 - 10 m) all’intero bacino idrografico (10 – 10 5 km 2 ), mentre l’orizzonte temporale di analisi può spaziare dal singolo evento di piena all’evoluzione plurisecolare del paesaggio fluviale. Sono benvenuti contributi dedicati ad ogni tipologia di corso d’acqua (e.g., torrenti montani, grandi fiumi di pianura) e contesto geografico e all’utilizzo delle tecniche sopracitate in esperimenti fisici di laboratorio (e.g., Structure for Motion su esperimenti in canaletta) finalizzati allo studio dei processi e delle dinamiche fluviali. Si incoraggiano inoltre contributi relativi all’applicazione di modelli (e.g., morphodynamic, sediment transport, sediment connectivity) sviluppati o calibrati a partire da una robusta base di dati acquisiti mediante remote sensing. Infine, sono particolarmente benvenuti studi che integrino dati derivanti da monitoraggio di campo (e.g., campionamenti granulometrici, rilevamenti geomorfologici e sedimentologici, utilizzo di sediment traps e tracers) con le informazioni acquisite da remoto.  
Le tematiche di studio investigate tramite tali approcci possono riguardare svariati ambiti scientifici e pplicativi, fra i quali: l’evoluzione morfologica di un corso d’acqua; le relazioni fra pressioni antropiche e modificazioni fluviali; le risposte ad eventi idrologici ad alta intensità e i relativi rischi di esondazione e geomorfologici; la mappatura delle aree inondabili in una prospettiva di mitigazione del rischio alluvioni; la mappatura dei parametri idromorfologici che determinano le diverse tipologie fluviali, tra cui le interazioni fra vegetazione e dinamiche fluviali; le modalità di trasporto del sedimento; la genesi del record stratigrafico recente; la pianificazione e la gestione dell’ambiente fluviale; gli interventi di _river restoration_.

**Conveners**

Andrea Brenna, Simone Bizzi (Dipartimento di Geoscienze, Università di Padova)  
Giulia Marchetti (Facoltà di Scienze e Tecnologie, Libera Università di Bolzano-Bozen)

## Sessione 10: Problematiche geologico-applicative e ambientali: multidisciplinarietà, nuove tecnologie e geocomputing

Le interazioni tra geosfera e antroposfera, specie nella zona critica e nelle aree urbanizzate, rappresentano una criticità crescente. Pericoli naturali o antropogenici, inquinamento e consumo di
suolo sono solo alcuni tra i fenomeni che esemplificano tali interazioni. Studio, previsione e mitigazione dei fenomeni dannosi per l’uomo e per l’ambiente richiedono il censimento, la parametrizzazione e il monitoraggio di diversi processi e fattori geoambientali. Nelle aree urbane i fattori di pericolosità geologica sono il risultato non solo di fattori naturali ma anche di millenni di attività antropica. Nei centri storici il sottosuolo è caratterizzato da sistemi di cunicoli, cavità ipogee di varia origine e natura, depositi di riporto, corsi d'acqua canalizzati in sotterraneo, ecc. Tali elementi, in gran parte ancora poco conosciuti, se non sono individuati e monitorati si possono tradurre direttamente in fattori di rischio (ad es. sinkhole). L'analisi di contesti così complessi ed articolati può essere effettuata solo utilizzando un approccio interdisciplinare ed una molteplicità di fonti informative: misure dirette, tecniche geofisiche, rilevamento prossimale e remoto, analisi storiche e di tipo esperto, ecc. In questo ambito l'utilizzo di informazioni storiche e geoarcheologiche rappresenta una sfida metodologica rilevante in quanto gran parte dei dati disponibili è dispersa in una miriade di fonti e deve essere contestualizzata (georeferenziata). Inoltre, vi è la necessità di utilizzare strumenti matematici e statistico-spaziali adeguati, che siano in grado di assimilare le informazioni disponibili in maniera integrata, tenendo conto della complessità ed eterogeneità spaziale che spesso caratterizza i fenomeni analizzati. Questa sessione intende raccogliere contributi che evidenzino potenzialità e problematiche nell’analisi e raccolta di dati spaziali (e spaziotemporali) per la risoluzione di problematiche geoambientali e geologico applicative. Nello spirito e missione del GIT sono anche incentivati i lavori che evidenzino il ruolo dell’hardware e del software nell’ambito della parametrizzazione ambientale. Alcune delle tematiche che si intende affrontare sono:

1. Analisi di dati spaziali sparsi per la mappatura di attributi spaziali di interesse con valutazione dell’incertezza (geostatistica, machine learning, statistical learning theory, ecc.).
2. Analisi e rappresentazione di informazioni territoriali esaustive alle differenti scale e risoluzioni (geofisica, telerilevamento, geomorfometria, ecc.).
3. Uso integrato di diverse tipologie informative (ad esempio: misure dirette e immagini telerilevate; misure dirette, cartografia storica, geoarcheologia, ecc.).

**Conveners**

Giordano Teza (Alma Mater Studiorum Università di Bologna)  
Sergio Madonna (Università della Tuscia)  
Stefania Nisio (ISPRA, Roma)  
Sebastiano Trevisani (Università IUAV di Venezia)

## Sessione 11: Nuovi strumenti per il monitoraggio e la comprensione del cambiamento climatico

I cambiamenti climatici rappresentano una delle più gravi minacce che ci troviamo ad affrontare, dal momento che influenza negativamente diverse dimensioni della nostra esistenza, dalla salute pubblica al rischio di disastro. Per questa ragione uno dei punti cardine dell’European Green Deal riguarda la mitigazione dell’impatto del cambiamento climatico attraverso una maggiore consapevolezza dello stesso da parte dei cittadini attivamente coinvolti.  
Secondo la comunità scientifica europea il coinvolgimento dei cittadini in questo tema rappresenta un elemento necessario per giungere ad un reale cambiamento verso la sostenibilità ambientale.  
La sessione proposta per il XVI Convegno Nazionale GIT-SI vuole illustrare:
1. intanto, lo **stato dell’arte delle conoscenze scientifiche** in tema di cambiamento climatico, con particolare focus sul territorio italiano; tali conoscenze sono il frutto di precisa modellistica e sono necessarie per creare una narrazione completa, seppur non complessa, da condividere sia con la comunità scientifica che con la cittadinanza;
2. poi, l’esistenza di **soluzioni low-cost** per il monitoraggio ambientale e del cambiamento climatico: esistono infatti mini-stazioni meteo per le rilevazioni in movimento, dotata di sistemi che consentono alta velocità di misura ed accuratezza, anche sotto una forte esposizione solare; esistono ancora stazioni che possono essere installate sul tetto di un veicolo o di un natante, tramite basi magnetiche, o su biciclette e zaini; infine, esistono kit estremamente smart per la misurazione, in tempo reale, delle concentrazioni di massa PM1.0, PM2.5 e PM10, composti organici volatili e misurazioni equivalenti di anidride carbonica, nonché di temperatura. Tali strumenti di misura delle variabili appartengono alla nuova generazione della tecnologia ambientale e possono essere facilmente fatti utilizzare anche da chi non fa parte della comunità.

**Conveners**

Francesca Munerol (CIMA Foundation, Savona)  
Anna Napoli (Università di Trento)  
Antonella Galizia (CNR-IMATI, Genova)

## Sessione 12: Gestione e mitigazione del rischio sismico su area vasta e sulle infrastrutture: metodologie innovative e lessons learned

La sessione: “Gestione e mitigazione del rischio sismico su area vasta e sulle infrastrutture: metodologie innovative e lessons learned” vuole rappresentare un luogo di confronto e discussione sui più innovativi approcci che riguardino la pianificazione territoriale in prospettiva sismica effettuata alla scala intercomunale e di area vasta e l’impatto dei terremoti sulle infrastrutture. Nell’ambito della sessione sono fortemente incoraggiati i contributi che mettano in evidenza i vantaggi provenienti dalla messa a sistema dei progressi ottenuti in campo tecnologico negli ultimi anni con particolare riferimento all’Intelligenza Artificiale (AI); alla cluster analysis di dati geologici, geofisici e sismologici; allo sviluppo di sensori a basso costo per il monitoraggio near-real time. La sessione si propone di coinvolgere esperti della comunità scientifica e stakeholders impegnati nell’applicazione di buone pratiche finalizzate a potenziare e rafforzare la resilienza delle comunità con riferimento alle tematiche di seguito riportate:

* Caratterizzazione geologica, geotecnica e geofisica in prospettiva sismica su area vasta;
* Analisi di pericolosità finalizzate alla valutazione degli effetti di sito e studi di microzonazione sismica su area vasta;
* Nuovi approcci e metodologie per l’analisi di risposta sismica locale 1D – 2D – 3D;
* Studi su effetti co-sismici (Faglie attive e capaci, FAC; frane; cedimenti; liquefazioni);
* Metodologie e tecniche innovative di monitoraggio del suolo e delle strutture;
* Tecniche AI per la gestione e mitigazione del rischio sismico.

**Conveners**

Chiara Varone, Iolanda Gaudiosi, Federico Mori, Francesco Stigliano (CNR-IGAG, Area della ricerca di Montelibretti)

## Workshop 13: Il GIT dialoga con il territorio e i suoi abitanti: “dal martello all'app”!

La sessione: _“Il GIT dialoga con il territorio e i suoi abitanti”_ sarà dedicata alla disseminazione e realizzazione di _corner_ dimostrativi delle attività di **public engagement** che generano un’opportunità di incontro tra il mondo della ricerca e utenti diversificati (comuni cittadini, studenti, enti locali, amministratori, etc.) in un contesto informale, colloquiale e interattivo.  
I contenuti presentati in questo spazio saranno multidisciplinari e trasversali alle Geoscienze e alle tecnologie informatiche e favoriranno l’opportunità di disseminare il metodo scientifico alla base dell’attività del ricercatore, utilizzando modalità accattivanti con l’obiettivo di informare, generare curiosità e rafforzare la resilienza dei singoli e della comunità.  
Nell’ambito della sessione, è fortemente incoraggiata la partecipazione di esperti promotori di nuovi approcci e metodi di dialogo e d’interazione con il territorio indirizzati ad ampliare la consapevolezza personale dei singoli e delle comunità e la conoscenza delle diverse discipline delle Scienze della Terra (es: la geologia, la geofisica, la climatologia, la meteorologia, l'ecologia, la geografia fisica, l'idrografia, l’idrogeologia), delle materie STEM e della loro estesa interdipendenza con i più avanzati strumenti tecnologici disponibili (sensori smartphone-embedded, disponibilità di App e di informazioni diffuse tramite social network, etc.).  
La sessione è intesa come uno spazio espositivo che consenta di mettere in luce i vantaggi dell’interazione tra il mondo della ricerca e la popolazione per la promozione di forme di co-progettazione che favoriscano il progresso e congiuntamente la **Citizen Science**.

**Materiali**  
Poster, corner dimostrativi e prodotti multimediali.

**Programma (titoli provvisori)**  
Il percorso espositivo vuole offrire al visitatore una visione delle differenti discipline delle Scienze della Terra da varie prospettive, accompagnandolo in un percorso che abbia come linea guida il criterio temporale. Si articola in tre corner e una sezione da intendersi trasversale.

**Corner 1 – Grotta Guattari, San Felice Circeo: video e allestimento scenografico preistorico con materiale riprodotto didattico divulgativo (Mario Federico Rolfo*; Angelica Ferracci*; Daniela
Guglietta; Simona Rosselli; Francesco Versino) *Università Tor Vergata Roma**

Un viaggio nel territorio pontino e nel mondo dei Neanderthal, alla scoperta della forma umana indigena europea che ha popolato il nostro sub-continente tra ca. 300.000 e 45.000 anni fa, quando
fu rimpiazzata, o, più probabilmente, assorbita nella popolazione dei sapiens moderni, i nostri diretti antenati, originari dell'Africa.

**Corner 2 – Rocking the waves: cosa ci insegnano i disastri naturali del passato (Iolanda Gaudiosi; Chiara Varone; Margherita Giuffrè; Federica Polpetta)**  
L’installazione dedicata all’Area archeologica di Roma comprendente il Colosseo e il colle Palatino presente in questo corner offre lo spunto per diffondere la conoscenza e la cultura della prevenzione del rischio sismico e idrogeologico.

**Corner 3 – Tra Antropocene e Novacene: l’Homo sapiens portatore di innovazione e sicurezza (Simone Sterlacchini; Debora Voltolina, Christian Gencarelli, Mohammed Hammouti, Marco Zazzeri, Iolanda Gaudiosi; Chiara Varone; Margherita Giuffrè; Federica Polpetta; Paola Salvati)**
Questo corner è lo spazio in cui i più consolidati strumenti per la valutazione dei rischi e la gestione delle emergenze sono analizzati in termini dei più avanzati sistemi tecnologici. Si mostreranno una serie di App per la raccolta dati da parte sia di tecnici e professionisti (finalizzata al calcolo degli Indici di Operatività della CLE e degli Indici di operatività dei contesti territoriali) sia da parte di volontari e cittadini (per l’individuazione di “criticità ambientali” che possono richiedere monitoraggio o pronto intervento). Verranno utilizzati anche accelerometri smartphone embedded.

**Sezione “Una narrativa visuale delle Scienze della Terra”**
Interviste video, foto corredate di didascalie, citazioni a tema, titoli di coda con nominativi dei curatori del percorso espositivo, graphical abstract delle sessioni poster del GIT (a cura di SGI, CNR IGAG, conveners del GIT); riproduzioni sonore di eventi sismici (https://soundcloud.com/seismicsounds).

**Conveners**

Daniela Guglietta, Simona Rosselli, Margherita Giuffrè, Federica Polpetta, Chiara Varone, Lorenzo Petracchini, Christian Gencarelli, Iolanda Gaudiosi (CNR-IGAG)

## Workshop 14: GITimpresa

Nel corso degli ultimi anni, alcuni interessanti eventi di incontro nel mondo dell’impresa hanno portato a mettere in comunicazione realtà solo apparentemente distanti fra loro ma che, nell’ottica dell’automatizzazione e interconnessione suggerita da Industria 4.0, hanno evidenziato benefici tangibili dalla reciproca conoscenza e successiva interazione e collaborazione. Alcune di queste iniziative, nate da un focusing sul business, si sono trasformate nel tempo diventando eventi irrinunciabili di networking, con il merito di mettere in relazione stakeholder del territorio, oggi protagonisti delle sfide che il mercato impone: efficienza, sostenibilità (produttiva e ambientale), innovazione.  
Il punto di forza di questi eventi è la trasversalità, intesa in diversi modi: la presenza di aziende di grandi dimensioni accanto ad aziende piccole e piccolissime, il coinvolgimento di tutti i settori merceologici, il focus sulla manifattura e, al contempo, l’attenzione ai servizi, la centralità del territorio ma anche la proiezione verso i mercati internazionali, il business per le aziende accanto al ruolo essenziale delle Università e degli Enti di Ricerca, i prodotti e gli strumenti finanziari.  
In altre parole, un focus sull’azienda e su tutto ciò che intorno all’azienda ruota e contribuisce alla crescita della stessa e del territorio nel suo complesso: una sorta di “Hub” per usare un termine attuale o di “piazza” per usarne uno storico.  
La sessione “GITimpresa” intende portare la componente “ricerca e sviluppo” al confronto con le aziende, nel tentativo di mettere in comunicazione due ambiti con potenziale mutua soddisfazione: da un lato la ricerca giovane, smart, dall’altro lato la visione del mercato e delle possibilità di business legati a idee innovative, talvolta eterodosse.  
La sessione “GITimpresa” sarà dedicata alla realizzazione di corner di incontro tra il mondo della ricerca e le attività produttive in un contesto informale, colloquiale e interattivo ed è intesa come uno spazio espositivo che consenta di mettere in luce i vantaggi della collaborazione.

**Materiali**  
Poster, corner dimostrativi e prodotti multimediali.

**Programma (titoli provvisori)**
Il percorso espositivo vuole offrire al visitatore privato una visione delle differenti ricerche nell’ambito della geomatica s.l. e l’opportunità di discussione diretta per l’identificazione di un percorso di ricerca applicata.

**Conveners**

Serafino Angelini (GeoSoul Italia S.r.l.)
